
# Εργαλεία

Το καλό με έναν CSS preprocessor τόσο δημοφιλή όσο η Sass είναι ότι έχει ένα ολόκληρο οικοσύστημα από frameworks, plugins, βιβλιοθήκες και εργαλεία. Μετά από 8 χρόνια ύπαρξης, κοντεύουμε όλο και περισσότερο στο σημείο που [οτιδήποτε μπορεί να γραφτεί σε Sass, έχει γραφτεί σε Sass](http://hugogiraudel.com/2014/10/27/rethinking-atwoods-law/).

Παρόλα αυτά η συμβουλή μου είναι να ελαχιστοποιήσεις τον αριθμό των εξαρτήσεων στα απολύτως απαραίτητα. Το να διαχειρίζεσαι εξαρτήσεις είναι ένας μπελάς στον οποίο δεν θέλεις να μπλέξεις. Επίσης, η ανάγκη για εξωτερικές εξαρτήσεις στη Sass είναι μικρή έως ανύπαρκτη.

## Compass

Το [Compass](http://compass-style.org/) είναι το κυριότερο [Sass framework](http://www.sitepoint.com/compass-or-bourbon-sass-frameworks/) που κυκλοφορεί. Έχοντας αναπτυχθεί από τον [Chris Eppstein](https://twitter.com/chriseppstein), έναν από τους δύο βασικούς σχεδιαστές της Sass, δεν το βλέπω να χάνει δραματικά σε δημοτικότητα για το επόμενο διάστημα, αν θέλεις τη γνώμη μου.

Όμως, [δεν χρησιμοποιώ το Compass πια](http://www.sitepoint.com/dont-use-compass-anymore/), κυρίως επειδή καθυστερεί πολύ την Sass. Η Ruby Sass είναι αρκετά αργή από μόνη της, οπότε το να προσθέτουμε περισσότερη Ruby και περισσότερη Sass δεν βοηθάει.

Το θέμα είναι ότι χρησιμοποιούμε πολύ λίγο από το όλο framework. Το Compass είναι τεράστιο. Τα mixins για συμβατότητα μεταξύ των browsers είναι απλά η κορυφή του παγόβουνου. Μαθηματικές συναρτήσεις, βοηθοί εικόνας, εργαλεία για sprites… Υπάρχουν ένα σωρό πράγματα που μπορούν να γίνουν με αυτό το θαυμάσιο λογισμικό.

Δυστυχώς, όλα αυτά είναι μικρής σημασίας και δεν υπάρχει κάποιο πραγματικά δυνατό χαρακτηριστικό εκεί μέσα. Μια εξαίρεση θα μπορούσε να γίνει για τον sprite builder που είναι *πραγματικά υπέροχος*, αλλά το [Grunticon](https://github.com/filamentgroup/grunticon) και το [Grumpicon](http://grumpicon.com/) κάνουν την ίδια δουλειά και έχουν το πλεονέκτημα ότι μπορούν να ενσωματωθούν στην διαδικασία του build.

Τελοσπάντων, δεν απαγορεύω την χρήση του Compass αλλά και ούτε το προτείνω, κυρίως επειδή δεν είναι συμβατό με την LibSass (αν και έχουν γίνει προσπάθειες προς αυτή την κατεύθυνση). Αν αισθάνεσαι καλύτερα χρησιμοποιώντας το, κάντο, αλλά δεν νομίζω ότι θα κερδίσεις πολλά από αυτό τελικά.

<div class="note">
  <p>Η Ruby Sass δέχεται αυτή τη στιγμή σημαντικές βελτιστοποιήσεις που στοχεύουν συγκριμένα στα styles που περιέχουν πολλή λογική με πολλές συναρτήσεις και mixins. Αυτές θα βελτιώσουν δραματικά την απόδοση σε σημείο που το Compass και άλλα frameworks δεν θα καθυστερούν πια τη Sass.</p>
</div>

## Συστήματα Grid

Το να μην χρησιμοποιείς ένα σύστημα grid δεν είναι πλέον επιλογή τώρα που το Responsive Web Design είναι παντού. Για να κάνουμε τα designs να φαίνονται ομοιόμορφα και σταθερά σε όλα τα μεγέθη, χρησιμοποιούμε κάποιου είδους grid για να τοποθετούμε τα αντικείμενα. Για να αποφύγουμε να γράφουμε τον κώδικα του grid ξανά και ξανά, μερικά λαμπρά μυαλά έκαναν τα δικά τους grid επαναχρησιμοποιήσιμα.

Για να το θέσω σαφώς: Δεν πολυσυμπαθώ τα συστήματα grid. Φυσικά και βλέπω τις προοπτικές, αλλά νομίζω ότι τα περισσότερα από αυτά είναι τελείως υπερβολικά και χρησιμοποιούνται κυρίως για να σχεδιάζουμε κόκκινες στήλες σε λευκό φόντο στις σημειώσεις ομιλιών κάποιων φυτών designers. Πότε ήταν η τελευταία φορά που σκέφτηκες *πάλι καλά που έχω αυτό το εργαλείο για να στήσω αυτό το 2-5-3.1-π grid*; Πολύ σωστά, ποτέ. Επειδή τις περισσότερες φορές, απλά θέλεις το συνηθισμένο κανονικό grid με 12 στήλες, τίποτα φανταχτερό.

Αν χρησιμοποιείς ένα CSS framework για το project σου όπως το [Bootstrap](http://getbootstrap.com/) ή το [Foundation](http://foundation.zurb.com/), κατά πάσα πιθανότητα αυτό εμπεριέχει ήδη ένα σύστημα grid και σε αυτή την περίπτωση συνιστώ να το χρησιμοποιήσεις για να αποφύγεις να ασχοληθείς με ακόμα μία εξάρτηση.

Αν δεν είσαι προσκολλημένος σε ένα συγκεκριμένο σύστημα grid, θα χαρείς να μάθεις ότι υπάρχουν δύο κορυφαίες μηχανές grid γραμμένες σε Sass: το [Susy](http://susy.oddbird.net/) και το [Singularity](http://singularity.gs/). Και οι δύο κάνουν πολλά περισσότερα από ότι θα χρειαστείς ποτέ οπότε μπορείς να διαλέξεις αυτήν που προτιμάς μεταξύ των δύο και να είσαι σίγουρος ότι όλες οι ακραίες περιπτώσεις σου&mdash;ακόμη και οι πιο παράξενες&mdash;θα έχουν καλυφθεί. Αν με ρωτάς, το Suzy έχει λίγο καλύτερη κοινότητα, αλλά αυτή είναι απλά η γνώμη μου.

Αλλιώς μπορείς να απευθυνθείς σε κάτι πιο απλό, όπως το [csswizardry-grids](https://github.com/csswizardry/csswizardry-grids). Τελικά, η επιλογή δεν θα έχει σημαντικό αντίκτυπο στο δικό σου στυλ κώδικα, οπότε είναι λίγο πολύ στο χέρι σου ποιο θα διαλέξεις.

## SCSS-lint

Ο έλεγχος (lint) του κώδικα είναι πολύ σημαντικός. Συνήθως, το να ακολουθείς οδηγίες από ένα styleguide βοηθάει να ελαχιστοποιηθούν τα λάθη ποιότητας του κώδικα, αλλά κανείς δεν είναι τέλειος και πάντοτε υπάρχουν πράγματα που επιδέχονται βελτίωση. Έτσι μπορείς να πεις ότι ο έλεγχος του κώδικα είναι εξίσου σημαντικός όσο και ο σχολιασμός του.

Το [SCSS-lint](https://github.com/causes/scss-lint) είναι ένα εργαλείο που σε βοηθάει να κρατάς τα SCSS αρχεία σου καθαρά και ευανάγνωστα. Είναι πλήρως παραμετροποιήσιμο και εύκολο να ενσωματωθεί στα εργαλεία σου.

Ευτυχώς, οι προτεινόμενες ρυθμίσεις του SCSS-lint είναι αρκετά παρόμοιες με αυτές που περιγράφονται στο παρόν έγγραφο. Αν θέλεις να παραμετροποιήσεις το SCSS-lint σύμφωνα με τα Sass Guidelines, προτείνω το ακόλουθο setup:

{% include snippets/tools/01/index.html %}

Αν δεν είστε πεπεισμένοι για την αναγκαιότητα της χρήσης του SCSS-lint, σας προτείνε να διαβάσετε αυτά τα εξαιρετικά άρθα: [Clean Up your Sass with SCSS-lint](http://blog.martinhujer.cz/clean-up-your-sass-with-scss-lint/), [Improving Sass code quality on theguardian.com](http://www.theguardian.com/info/developer-blog/2014/may/13/improving-sass-code-quality-on-theguardiancom) και [An Auto-Enforceable SCSS Styleguide](http://davidtheclark.com/scss-lint-styleguide/).

<div class="note">
  <p>Αν θέλεις να ενσωματώσεις έλεγχο της SCSS στην διακασία Grunt build, θα χαρείς να μάθεις ότι υπάρχει ένα Grunt plugin γι' αυτό το σκοπό που λέγεται <a href="https://github.com/ahmednuaman/grunt-scss-lint">grunt-scss-lint</a>.</p>
  <p>Επίσης αν ψάχνεις μια ωραία εφαρμογή που να δουλεύει με το SCSS-lint και παρόμοια εργαλεία, οι τύποι στην <a href="http://thoughtbot.com/">Thoughtbot</a> (Bourbon, Neat…) δουλεύουν πάνω στο <a href="https://houndci.com/">Hound</a>.</p>
</div>
